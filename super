শুরুতে সাদা পোশাকে তুলে নিতেন। পরে গুম করে রেখে দিতেন পুলিশ লাইনের গোপন বন্দিশালায় (আয়নাঘর)। তিন থেকে এক বছরের বেশি সময় অনেককে গুম করে রাখা হতো। এ তালিকায় বাদ যায়নি পুলিশ কর্মকর্তার ছেলেও। এ সময় চালানো হতো শারীরিক ও মানসিক নির্যাতন। নির্যাতনের একপর্যায়ে আয়নাঘরে রাখা ব্যক্তিদের জড়ানো হতো ভুয়া জঙ্গি মামলায়। যাদের কারও কারও হদিস মিলত না। নির্মম নির্যাতনের পর কাউকে সড়ক দুর্ঘটনা দেখিয়ে মেরে ফেলা হতো। পেট কেটে কারও লাশ ফেলে দেওয়া হতো নদীতে। চাঞ্চল্যকর এমন সব ঘটনায় এরই মধ্যে গুম কমিশন অব ইনকোয়ারিতে লিখিত অভিযোগ করেছেন একাধিক ভুক্তভোগী। 

গুম করে জঙ্গি মামলায় ফাঁসানোর নেতৃত্বে ছিলেন বগুড়ার তৎকালীন পুলিশ সুপার মো. আসাদুজ্জামান, অতিরিক্ত পুলিশ সুপার আরিফুর রহমান মণ্ডল ও মো. আব্দুল জলিল। এছাড়া গুম করা ব্যক্তিদের ওপর নির্মম নির্যাতন চালিয়ে জল্লাদের ভূমিকায় অবতীর্ণ হতেন বগুড়া ডিবির তৎকালীন ইন্সপেক্টর আমিরুল, ইমরান মাহমুদ তুহিন, এসআই জুলহাস, মুজিবর, আলমগীর, এএসআই রাশেদ ও কনস্টেবল গোবিন্দসহ এই গ্রুপের অনেকে। ডিবিতে যারা ওই সময় আয়নাঘরের ‘অ্যাকশন গ্রুপ’ হিসাবে পরিচিত ছিলেন। 

যুগান্তর/১৩ মার্চ ২০২৫ (https://www.jugantor.com/tp-firstpage/928222)
